---
layout: post
title:  "IGCSE O Level - Computer Science"
date:   2024-04-08 22:20:00 +0630
categories: howto
---

ကွန်ပျူတာ သိပ္ပံ - အပိုင်း (၁ / က)

ကွန်ပျူတာဆိုတာ အတော်လေး ရိုးရှင်းတဲ့ စနစ်တစ်ခု။ 
ဒီလို ပြောလို့ ဟ ခလုတ် တစ်ရာလောက် ပါတဲ့ ကီးဘုတ်ကို ကြည့်ပြီး ကွန်ပျူတာဆိုတာ ရှုပ်ရှုပ်ထွေးထွေး စက်ကြီးပါလို့ ပြောမယ့် အိမ်က လူကြီးတွေ ရှိမယ်။ ထားတော့ ဒါက တစ်ပိုင်း။

ကွန်ပျူတာ အကြောင်းမပြောခင် လူတွေ အကြောင်းအရင် စပြောရမယ်။
လူတွေ တစ်နေ့တစ်နေ့ ပြောဆိုလုပ်ကိုင်နေကြတဲ့အချိန်မှာ ဒေတာပမာဏ အတော်များများကို ကိုင်တွယ် အသုံးပြုနေရတယ်။ 

CAMBRIDGE တက္ကသိုလ်ရဲ့ research တွေ အရဆိုရင်  လူတစ်ယောက်နဲ့ စကားပြောတဲ့အခါ တစ်စက္ကန့်ကို (၆၀) bits လောက် process လုပ်ရတယ်လို့ ဆိုတယ်။ ကျွန်တော်တို့ ဉီးနှောက်က တစ်စက္ကန့်ကို အများဆုံး (၁၂၀) bits လောက်အထိပဲ process လုပ်နိုင်တာ။ ဒါကြောင့်မို့ ကိုယ့်ကို လူ (၂) ယောက် တစ်ပြိုင်တည်း စကားလာပြောရင် process လုပ်ဖို့ ခက်ပြီး ဘာမှ နားမလည်တော့တာ။

လူတွေ အနေနဲ့ အာရုံ (၅) ပါးက ဝင်လာတဲ့ ဒေတာ (အဆင်း၊​ အနံ့ ၊ အသံ၊ အထိအတွေ့၊ အရသာ ) တွေကို အချိန်နဲ့ အမျှ process လုပ်နေရတာရှိတယ်။ ဒီ ဒေတာ တွေကို Analogue Data လို့ စာမှာတော့ ခေါ်တာ ရှိတယ်။ စဉ်ဆက်မပြတ် ဖြစ်တည်နေသော ဒေတာများလို့ ဘာသာပြန်ရမလား မသိ။ 

ဒါပေမယ့် ကွန်ပျူတာ အနေနဲ့ကျ ဒီလို Analogue Data တွေကို process မလုပ်နိုင်ဘူး။ ပြောနေကျအတိုင်း ကွန်ပျူတာဆိုတာ 0 or 1 ကိုပဲ ကိုင်တွယ်နိုင်တယ်ပေါ့။ ဘာလို့လဲဆိုတော့ ကွန်ပျူတာ ဆိုတာ Logic Gate ကလေးတွေ အများကြီးစုထားတာမျိုး။ ဒီ Logic Gate တွေက   0 or 1 ဆိုတဲ့ Digital Data တွေကိုပဲ process လုပ်နိုင်တယ်။ AND OR NAND NOR NOT ဆိုတဲ့ ဒီ အခြေခံ logic gate တွေအကြောင်း နောက်မှ အကျယ်တဝင့် ရှင်းကြမယ်။ ဒီ 0 or 1 ဆိုတဲ့ information ကို register ဆိုတဲ့ အကောင်သေးသေးလေးတွေထဲမှာ သိမ်းထားကြတယ်။

ဒီတော့ ဘယ်လို Data မျိုးပဲ ဖြစ်ဖြစ် ကွန်ပျူတာ နားလည်အောင် ပြောချင်၊ သိမ်းစေချင်ရင် 0 or 1 ဆိုတဲ့ Binary Data ဖြစ်အောင် ပြောင်းပြီးမှာ သိမ်းလို့ရတယ်။

နောက်တစ်ပိုင်းမှာ အပြင်လောကမှာ သုံးနေတဲ့ ဂဏန်းတွေကို ကွန်ပျူတာထဲမှာ ဘယ်လို သိမ်းတယ်။ စာတွေ၊ ပုံတွေ နဲ့ အသံဖိုင်တွေကို ဘယ်လို သိမ်းတယ်ဆိုတဲ့ အကြောင်း ထပ်ဆွေးနွေးကြတာပေါ့။


